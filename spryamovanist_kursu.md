<div id="hypercomments_widget" class="js-hypercomments-widget invisible"></div>

Спрямованість курсу 
=============================================

<p>Курс має чітку особистісну та компетентнісну спрямованість, оскільки впродовж вивчення курсу в учнів формується особистісно значима система знань про природу — образ природи та природничо-наукова компетентність як здатність об’єктивно, цілісно вирішувати проблеми, пов’язані із взаємодією людини із середовищем життя, оперувати загальними закономірностями природи. </p>
<p>Скрізними для всіх тем є поняття про природничо-наукову картину світу, образ природи, загальні закономірності природи, методи наукового пізнання природи, структурні рівні матеріального світу та організації матерії, уроки в довкіллі, виконання проектів із залученням знань з усіх модулів.</p>
<p>Доступність учням старшої школи і доцільність застосування для інтеграції змісту природознавчих знань названих скрізних понять перевірялися експериментально в школах країни впродовж 1994-2014 рр.  </p>
<p>У курсі дотримано наступність у формуванні цілісності знань про природу між початковою, основною та старшою школами.</p>
<p>Програма передбачає розпочати вивчення природознавства у 10 класі із загально-природничого модулю «Основні поняття природознавства та методи природничо-наукового пізнання», який є узагальненням знань про природу основної школи і дає можливість розкрити мету вивчення природознавства в профільній школі. Вступ є структурантом до вивчення курсу, у ньому обґрунтовується встановлення єдності знань  на основі  загальних закономірностей природи, учні знайомляться з методами і формами навчання, специфічними для інтегрованого курсу, отримують попереднє уявлення про природничо-наукову картину світу, образ природи,  природничо-наукову теорію, загальні закономірності природи,  дається попереднє уявлення про методи наукового пізнання природи: спостереження, дослідження, вимірювання, моделювання об’єктів і процесів, що вивчаються, їх пояснення на основі законів; про звичаєве коло українського етносу, його світоглядне значення. Далі вивчаються модулі: фізико-астрономічний, хімічний, біолого-екологічний. Закінчується вивчення курсу в 10 класі географічним модулем, який має значний інтегративний потенціал. Кожний модуль є мінікурсом, який включає основні поняття, знання, вміння, цінності відповідно до ДС освіти, передбачені щодо компонентів освітньої галузі «Природознавство».</p>
<p>В 11 класі продовжується визначена в 10 класі означена вище послідовність вивчення модулів: природничо-наукового, фізико-астрономічного, хімічного, біолого-екологічного. </p>
<p>Курс має наочно-навчальне забезпечення у вигляді системи 16 таблиць «Взаємозв’язки в процесі вивчення основних понять компонентів освітньої галузі «Природознавство» та методичної літератури.</p>
<p>Природу неможливо вивчати по підручнику, особливо для гуманітаріїв, у яких переважає образне мислення. У курсі реалізується система «уроків у довкіллі», які проводяться поза межами шкільного приміщення (серед природи, на виробництві, в державній установі та ін.). Тематика уроків може бути змінена учителем відповідно до інтересів учнів та умов регіону. «Уроки у довкіллі» – це умови реалізації дослідницької компетентності учнів і водночас безпосередня взаємодія молодих поколінь з етно-соціоприродним, технологізованим і культурним середовищем життя (довкіллям), яке формувалося протягом століть в процесі еволюції етнічної культури. Досвід упровадження моделі ОСР «Довкілля» показує, що «уроки у довкіллі» доцільно пов’язувати зі звичаєвим колом, народним календарем, як втіленням закономірності періодичності в біоритмі етносу, збереження архетипів нації для майбутніх поколінь, сталого розвитку вітчизняного суспільства. Уроки у довкіллі доцільно приурочувати до народних свят, оскільки з ними найбільше пов’язано звичаїв, прикмет, ігор, легенд та ін., які втілюють код нації і сприяють формуванню національного життєствердного образу світу молодих поколінь.</p>
<p>З уроками в довкіллі може бути пов’язана дослідницька робота учнів над проектами, орієнтовна тематика яких подана до кожного модуля. Під час досліджень на уроках у довкіллі, виконанні проектів формується економічно-фінансова грамотність учнів. Значна кількість проектів пов’язана з Інтернетом, де учні можуть користуватися літературою на іноземній мові. Оволодінню ключовими компетентностями сприяє також система лабораторних та практичних робіт, семінарів, зокрема моделювання цілісності знань з розділів.</p>
<p>Рекомендується заохочувати учнів  під час виконання проектів, моделювання образу природи до використання комп’ютера, ілюстрацій, художніх творів. Методика роботи з учнями під час моделювання ними образу природи подана в рекомендованій методичній літературі. </p>
<p>З тематикою всіх проектів учнів доцільно познайомити на початку вивчення курсу, запропонувати їм доповнити тематику власними проектами. Деякі проекти потребують тривалого періоду часу роботи над ними, об’єднання учнів у групи. В кінці курсу планується узагальнююча конференція, на якій представляються виконані учнями моделі, експериментальний та фотоматеріал, захищаються кращі проекти та образи природи. На конференцію запрошуються батьки, представники виробництв та влади. Досвід проведення підсумкових конференцій показав велику зацікавленість учнів у соціальному визнанні їхньої роботи. </p>
<p>Досвід також показав, що  зміст інтегрованого курсу має відповідати ДС освіти освітньої галузі «Природознавство», оскільки біля 25% випускників-гуманітаріїв вступають до технічних ВНЗ, біля 15% – до гуманітарних ВНЗ, решта влаштовуються працювати.
Навчальні досягнення учнів оцінюються за критеріями, наведеними в таблиці.</p>



<div class="js-hypercomments-container">
<a href="http://hypercomments.com" class="hc-link" title="comments widget">comments powered by HyperComments</a>
</div>
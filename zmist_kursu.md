<div id="hypercomments_widget" class="js-hypercomments-widget invisible"></div>

Зміст курсу
=============================================

<p>Зміст курсу «Природознавство» охоплює зміст освіти та державні вимоги до рівня загальноосвітньої підготовки учнів Державного стандарту природничо-наукової освіти, її загальноприродничого, астрономічного, біологічного, фізичного, хімічного, фізико-географічного компонентів у старшій школі; реальні об’єкти та процеси довкілля старшокласника. </p>
<p>Навчальний матеріал курсу формується за лінійно-концентричним принципом навколо змістових ліній:<br>
<ul>
<li>загальні поняття природознавства як скрізний стрижень курсу;</li>
<li>структурні рівні організації живої і неживої природи у мікро-, макро-, мегасвіті;</li>
<li>методи наукового пізнання в природознавстві;</li>
<li>значення природничо-наукових знань у житті людини та їхня роль у суспільному розвитку, професіональній діяльності людини;</li>
<li>оволодіння здатністю оперувати базовими закономірностями природи та довкілля як природничо-науковою компетентністю.</li>
</ul></p>
<p>Зміст навчального предмету «Природознавство» розподіляється за роками навчання таким чином:</p>
<p><b><i>10 клас (5 годин на тиждень)</i></b><br> 
Розділи: І. Вступ. Основні поняття природознавства та наукові методи  пізнання природи; ІІ. Фізико-астрономічний модуль; ІІІ. Хімічний модуль; IV. Біолого-екологічний модуль; V. Географічний модуль; VІ. Узагальнення знань.</p>
<p><b><i>11 клас (4,5  години на тиждень)</i></b> <br>
Розділи: I. Вступ. Еволюція природничо-наукової картини світу; II. Фізико-астрономічний модуль; ІІІ. Хімічний модуль; IV. Біолого-екологічний модуль; V. Узагальнення знань.</p>
<p>У зміст курсу включені як фізичні, хімічні, біологічні, астрономічні, фізико-географічні так і міжпредметні та метапредметні загально-природничі знання. При формуванні природничо-наукової картини світу учні зосереджують увагу на змісті одного компоненту знань про природу, засвоюють його цілісно, не витрачаючи енергії на переорієнтацію мислення з одного об’єкта на другий, як при вивченні окремих предметів. З навчального процесу усуваються неефективні одногодинні предмети, в навчальному процесі реалізується загальноприродничий компонент, в першу чергу, природничо-наукова картина світу (ПНКС), загальні закономірності природи, фундаментальні природничі ідеї, на основі яких інтегруються всі елементи  знань компонентів освітньої галузі «Природознавство» та її зв’язки з освітніми галузями «Суспільствознавство», «Мови і Літератури».  </p>
<p>Враховано і те, що на першій порі вивчення «Природознавства» кадрове забезпечення у старшій школі обмежене. При розробленій структурі його зможе викладати як один підготовлений учитель-предметник, так і вчителі фізики, хімії, біології, географії, де кожен викладає свій модуль, узагальнює знання в кінці його вивчення. З досвіду експериментальних шкіл можна зазначити, що в І семестрі (природничий та фізико-астрономічний модуль) курс викладають вчителі фізики і астрономії, в ІІ – вчителі хімії, біології (хімічний, біолого-екологічний модуль) та географії (географічний модуль). </p>


<div class="js-hypercomments-container">
<a href="http://hypercomments.com" class="hc-link" title="comments widget">comments powered by HyperComments</a>
</div>